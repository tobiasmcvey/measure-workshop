# **Måle-workshop**

Om tidsbruk, folk og tingene du trenger

Du trenger en fasilitator til å lede workshopen. Fasilitatoren skal hjelpe hver gruppe i workshopen og holde tiden. 

Det tar halvannen time å gå gjennom metoden for en gruppe på 10-15 personer. Det kan utvides om det er mange flere. Se estimert tid per oppgave for å regne dette ut. I større grupper så kan det være en idé å la deltagere stemme på forslagene og gruppere de som er like eller relaterte, for eksempel ved å gi hver deltager mulighet til å sette 5 prikker totalt på de forslagene de mener er viktige.

Fordel folk i grupper på maks 5 personer per gruppe for å få med alle deltagere sine idéer og bidrag i diskusjonen. Sørg for å ha et stort nok rom til alle med god luft så folk får gjort sitt beste uten å bli utbrent.

Til øvelsen bør man ha papir å skrive på, gjerne post-it lapper for å skrive idéer, og brunt papir for å samle alle lappene per gruppe og spørsmål.

På slutten er det fint om dette grupperes til en oversikt, f.eks å samle alle forslagene på et stort stykke brunt papir.

Dersom deltagere mener at de mangler nok kompetanse til oppgavene om måling så bør man allikevel utføre workshopen for å avdekke dette og forstå kompetansebehovet. 

Man kan gjenta workshopen senere eller implementere en kortere versjon når man planlegger fremtidig arbeid. Det er lurt at man ikke starter på nye oppgaver uten at det defineres noen kriterier for suksess og en forståelse for hvorfor arbeidet gjøres. 

## **Gjennomgang av metoden**

I denne øvelsen starter vi vår diskusjon på et veldig høyt nivå og vi sikter på å ende med noen ganske spesifikke metrikker vi kan bruke til produktutvikling. Vi gjør dette ved å bryte oppgaven i 3 deler: Vi svarer spørsmålene hvorfor vi skal måle, hva vi skal måle, og til slutt hvordan vi skal måle. 

Fasilitatoren bør starte med å si at de ikke har svarene, og at det er teamet som må komme frem til dette sammen. 

Det er også viktig å nevne for deltagere at dette ikke er de endelige målepunktene som skal brukes, og at hensikten er å komme igang med måling for produktutvikling som en læringsmetode. Når man lærer noe nytt så er det veldig lurt å endre hvilke målingsmetoder som brukes, og da bør man revurdere metrikker og spørsmål.


### **Hvorfor-oppgaven**

I første oppgave svarer vi på Hvorfor skal vi måle?

Oppgavetekst: Hvorfor skal vi måle? Hva er det vi skal oppnå med det? Team har ofte blitt enige om noe viktig i forkant, som f.eks brukeropplevelse, men hva legger vi i det begrepet? Er det for å vite om vi er smidige, om brukere er tilfreds og har tillit til oss, eller noe annet? 

Hensikten med oppgaven er at teamet skal begynne å resonnere om hvorfor teamet skal måle det de lager. Dette hjelper oss å ta med flere perspektiver fra ulike roller i teamet og løfte all frem samtidig og unngår ekskludering og prioritering av enkelte perspektiver. Det er typisk at team vil løfte frem at måling handler om å måle endring, å prioritere oppgaver og hva man bør lage.

**Format:**  
Fordel I grupper på maks 5 folk 

Første del av oppgaven tar 5 minutter. Hver deltager skal skrive noen tanker på lapper om hvorfor vi måler. Dette gjøres i stillhet.

Andre del av oppgaven tar 10 minutter. Hver gruppe skal presentere sine idéer for hverandre og diskutere de. De bør samle idéene sine på et stykke brunt papir for å presentere dette til de andre teamene. Heng opp plakatene før neste del.

Tredje del av oppgaven tar 10-15 minutter. Hver gruppe presenterer sine funn for de andre gruppene. De bør velge en person til å oppsummere dette.

Ta 5 minutter med pause og la deltagere lese hverandres plakater  

### **Hva-oppgaven**

I andre oppgave svarer vi Hva skal vi måle? 

Oppgavetekst: Hva mener vi er viktig å måle? Oppgaven er til for å hjelpe oss å fokusere på noen tema som hjelper oss å lage et godt produkt.  

Denne oppgaven er en god mulighet til å lære hva vi legger vi I ordet måling. Det er ikke gitt at vi snakker om det samme. Hensikten med oppgaven er nettopp at hver deltager tar opp hva de tror er viktig, og her kan ulik kompetanse og rolle igjen hjelpe teamet å realisere at det er veldig mange måter å måle på, men at de bør velge å kun måle de temaene som de tror er viktige. Dette krever resonnering og derfor trenger deltagere god tid til oppgaven.

Eksempel på spørsmål:

* *“hva bør vi måle for å vite om vi lager riktig produkt?”*   

* *“hva kjennetegner et godt produkt?”*  

* *“hva er viktigst for våre brukere?"* 

* *“hva skaper trygghet i teamet?”*  

* *“hva er trygghet for brukere?”*

**Format:**

Fortsatt inndeling i grupper 

Første del av oppgave tar 10 minutter. Hver gruppe diskuterer oppgaven og skriver forslag på lapper om hva de ønsker å måle, og forklarer for hverandre hvorfor de tror det er lurt. Heng opp plakatene før neste del.

Andre del av oppgaven tar 10-15 minutter. Hvert team presenterer sine funn. Igjen kan de velge en som oppsummerer funn.

Ta 5 minutter med pause før siste oppgave.

### **Hvordan-oppgaven**

I tredje oppgave svarer vi hvordan skal vi måle det?  

Oppgavetekst: Her bør deltagere ta temaene fra forrige oppgave og definere noen metrikker som hjelper dere å vite om dere oppnår deres mål. Hensikten med oppgaven er å la teamet være så konkrete som de kan. Dette er krevende og er påvirket om forkunnskaper om hvilke kilder man har tilgjengelige for data og hvordan man kan nå brukere av tjenesten som lages for å innhente tilbakemelding.

Eksempel spørsmål: 

* Hvordan måler vi brukerverdi, brukeropplevelse, ytelse, tillit, trygghet og tilfredshet? 

Eksempel på metrikker:

* *Vi kan måle hvor mange brukere som leser meldinger i sin innboks*  

* *Vi kan spørre om brukere synes om måten vi viser informasjon på er nyttig* 

* *Vi kan be brukere rangere hvor fornøyd de er med en 5 punkt likert skala*

**Format:**  

Fortsatt inndeling i grupper 

Første del av oppgaven tar 10 minutter. Hver gruppe diskuterer oppgaven og skriver lapper om hvordan de ønsker å måle. Heng opp plakater før neste del.

Neste del av oppgaven tar 10-15 minutter. Hver gruppe presenterer sine funn for resten av teamet.


### **Avslutning og oppsummering**

Fasilitator oppsummerer litt om økten. Teamet skal ta med seg videre hva de ønsker å måle, hvordan det skal gjøres og hvorfor man gjør det. Da blir det enklere å reflektere over funn i fremtiden og gjøre endringer om man vil gjøre mer eller mindre måling og endre hvordan man jobber med det.

Fasilitatoren har noen oppgaver på slutten. De skal gruppere forslagene som ligner på hverandre og prøve å få alt på et oppsummeringsark på slutten.

Dersom teamet har et oppgavesystem så skal man også begynne å ta forslagene inn i dette systemet og planlegge hvordan man skal jobbe med måling videre. 